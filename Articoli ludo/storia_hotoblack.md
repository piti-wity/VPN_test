# La mia storia in HotBlack Robotics

Mi chiamo Pietro Lorenzetti e sono uno studente laureando di ingegneria meccatronica del Politecnico di Torino. La prima volta che ho sentito parlare di HotBlack Robotics è stato durante l'open-day dei laboratori del Polito. Infatti, mentre passeggiavo davanti alla presentazione dei vari progetti di ricerca, mi sono imbattuto in Ludovico che mi ha prima parlato del suo progetto di dottorato, poi delle sue aspirazioni come imprenditore. 

Non nascondo il fatto che mi abbia fatto un po' strano, a prima impressione, sentir parlare un dottorando di concetti come imprenditoria, business model, sart up e quant'altro... Un dottorando non dovrebbe solo far ricerca e starsene chiuso nei laboratori dell'università tutto il tempo? Per fortuna no!

## Tesi magistrale in HotBlack Robotics

Dopo il primo incontro, non ho approfondito la conoscenza di HotBlack fino al momento della tesi magistrale. Quando per puro caso, e per pura fortuna direi io, sono nuovamente entrato in contatto con Ludovico e con il suo socio Gabriele. 

Il progetto iniziale era di fare la tesi con COMAU, una grossa azienda robotica torinese, che mi aveva scelto per collaborare ad un robot mobile in grado di destreggiarsi nei magazzini aziendali. Tuttavia, a causa di un cambio di priorità nell'azienda, il progetto non partì più e mi ritrovai costretto a cercare un'altra tesi. Qui, tra le varie possibilità, ho avuto quella di collaborare con HotBlack e ho capito subito che era un'occasione da non perdere!

Parlai prima con Gabriele, che subito mi coinvolse con il suo entusiamo contagioso, e poi con Ludovico che mi spiegò più tecnicamente di cosa mi dovevo occupare. Sinceramente, come tutte le prime volte, non avevo ben capito cosa dovevo fare nello specifico, però mi ricordo che l'atmosfera era fantastica: Gabriele pieno di energia e ottimismo e Ludovico un pozzo di scienza senza fondo! Mi presi un po' di tempo per decidere, ma già dal primo momento sapevo che avrei scelto di fare la tesi con loro.

### Progetto di Tesi

All'interno del progetto di tesi ho avuto la possibilità di vedere tantissime cose diverse e di imparare moltissimo. Principalmente, ho lavorato a tre diversi ambiti:

- Design dello chassis di DotBot da stampare in 3D
- Ideazione di un metodo semplice per configurare la connessione internet di DotBot
- Estensione della piattaforma HotBlack su reti distribuite tramite VPN e realizzazione di un'applicazione robotica di telepresenza.

Durante questa eperienza ho acquisito tantissime nuove competenze, per citarne alcune: Python, SolidWorks, OpenVPN, Linux, Raspberry, Flask, GitHub, Latex e altre ancora. Tuttavia, quello che più mi ha formato al di là delle competenze, è stata la modalità di lavorare.

Non avendo ancora mai fatto esperienza lavorativa e essendomi sempre limitato ad operare nell'ambito accademico, il mio approccio era sempre stato quello di: studiare la teoria, capire tutti gli aspetti di un concetto e poi, in caso, applicarla ad un semplice e ristretto caso pratico. Tuttavia, lavorando con Ludo, mi sono accorto che nel mondo del lavoro non funziona affatto così, soprattutto in quello della programmazione. Anzi, bisogna essere bravi a capire subito quello che ti serve per completare l'obbiettivo, e poi studiarlo mentre lo applichi; per dirlo in inglese: learning through action.

Per me, personalmente, è stato lo scoglio più grosso da affrontare durante il mio lavoro in HotBlack, ma anche l'insegnamento più grande, dato che non ero mai stato abituato a fare niente del genere durante l'educazione ricevuta in università.

Ricordo ancora Ludo che mi insultava quando, prima di usare Python, mi facevo tutti i tutorials possibili immaginabili o quando, prima di programmare la VPN, mi leggevo tutti i capitoli del libro sulle VPNs, con tutti i possibili casi. Continuava a ripetermi: inizia a mettertici e poi impari mentre lo fai... come la faceva semplice! 

## Il team

Partiamo dal presupposto che Ludo e Gabri sono perfetti per stare insieme. 

Gabri sempre carico e preso bene, estroverso e sempre disponibile a raccontare la sua esperienza o a dare consigli, con lui ho passato tantissimo tempo a chiacchierare di tutto. Mi ha spiegato com'è il mondo della robotica, com'è il mondo delle start up, com'è il mondo universitario e, più in generale, cosa significa fare ricerca (ovviamente non sempre le nostre discussioni erano sui massimi sistemi...). Mi ha sempre dato tantissimi spunti di riflessione e tante volte è capitato che mi chiedesse pareri o consigli su HotBlack, facendomi sentire proprio parte del team.

Ludo un po' più riservato, ma altrettanto disponibile a spiegare le cose nuove, a chiarire dubbi e a dare consigli sul lavoro. E' grazie a lui se ho imparato tante  cose nuove e se mi è stata data la possibilità di vedere così tanto in così poco tempo. Mi ha insegnato soprattutto ad affrontare i problemi cercando sempre le soluzione migliore, mai quella più comoda, cosa che invece io faccio spesso... Soprattutto, è curioso il fatto che, nonostante conosca così tante cose, voglia sempre impararne di nuove e sporcarsi per primo le mani nell'affrontare i problemi. Lavorando con lui, si può veramente imparare di tutto.

Entrambi mi hanno sempre aiutato e sono sempre stati disponibili, nonostante le mille cose che hanno ogni giorno da fare.

## Arrivederci (spero)

Dopo questa bella sviolinata, che spero valga il massimo punteggio nella tesi (sto scherzando ovviamente, maliziosi!), concludo dicendo che è stato un vero piacere lavorare con loro e che è un'esperienza che consiglio a chiunque ne abbia la possibilità. A me, personalmente, ha insegnato molto al di fuori delle singole competenze ed è stato un vero piacere venire a contatto con chi si sbatte tutti i giorni per portare avanti qualcosa di proprio, in cui crede fino in fondo, nonostante tutte le difficoltà del nostro paese.
